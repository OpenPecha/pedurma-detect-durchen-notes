རྒྱུད་ཀྱི་རྒྱལ་པོ་ཆེན་པོ་དཔལ་གསང་བ་འདུས་པའི་རྒྱ་ཆེར་འགྲེལ་པ།
773
པར་གྱུར་པའི་དོན་དུ་གསུངས་སོ། །ཆོས་ཀྱི་དབྱིངས་འདི་སྐད་ཅེས་གསུངས་སོ་
ཞེས་པ་ནི་བདེ་སྟེ་བཤད་མི་དགོས་སོ། །ཨེ་མའོ་ཆོས། ཨེ་མའོ་ཆོས། ཨེ་་
མའོ་ཆོས་ཀྱི་དོན་བྱུང་བ། །ཆོས་དོན་དག་པ་བདག་མེད་པ། །རྡོ་རྗེ་རྒྱལ་པོ་་
ཕྱག་འཚལ་ལོ་ཞེས་བྱ་བའི་དོན་བཤད་པར་བྱ་སྟེ།
ཇི་ལྟར་ཡིན་ན། ཨེ་མའོ་
ཆོས་ཞེས་པ་དོན་དམ་པར་ཆོས་ཐམས་ཅད་སྟོང་པ་ནམ་མཁའ་ལྟ་བུ་ཁྱབ་ནས་་་
གནས་པ་ཆོས་ཀྱི་སྐུ་ཡེ་ཤེས་ཐམས་ཅད་ཀྱི་བདག་ཉིད་ཡེ་ཤེས་ཆེན་པོར་གཅིག་པའི་
ངོ་བོ་སྟེ། དེ་ལྟར་ཨེ་མའོ་ཆོས་ཞེས་པ་དང་པོའི་དོན་ནོ། །ཡང་ཨེ་མའོ་ཆོས་་་
ཞེས་པ་ནི་མདུན་དུ་སྨོས་པའི་ཆོས་ཀྱི་སྐུ་དེ་ཐུགས་རྗེ་ཆེན་པོའི་ལྕགས་ཀྱུས་བསྐུལ་་
ནས༑ སེམས་ཅན་མ་ལུས་པ་ཐམས་ཅད་འཁོར་བའི་འདམ་ལས་དབྱུང་བའི་་་་
ཕྱིར་མེ་ལོང་ལྟ་བུའི་ཡེ་ཤེས་ཀྱི་ངོ་བོའི་ཆོ་འཕྲུལ་ཟླ་བའི་དཀྱིལ་འཁོར་ཆེན་པོ་ལྟ་་་་
བུར་བསྟན་ཏོ། །བཤད་པར་བྱ་སྟེ། ཟླ་བའི་དཀྱིལ་འཁོར་དེ་ས་བོན་ཡིག་འབྲུ་
ཧཱུཾ་དུ་གྱུར་ཏོ།
།དེ་ལྟར་ཨེ་མའོ་ཆོས་ཞེས་པ་གཉིས་པའི་དོན་ནོ། །ཨེ་མའོ་ཆོས་
ཀྱི་དོན་བྱུང་བ་ཞེས་པ་ནི་དོན་དམ་པར་ཆོས་ཐམས་ཅད་སྟོང་པ་ནམ་མཁའ་ལྟ་བུ་་
ཐམས་ཅད་ལ་ཁྱབ་ནས་གནས་པ་མ་སྐྱེས་པ་ཆོས་ཀྱི་སྐུ་དེ་ལས། དེ་དང་གཉིས་
སུ་མེད་པ་མེ་ལོང་ལྟ་བུའི་ཡེ་ཤེས་ཀྱི་ངོ་བོ་ཟླ་བའི་དཀྱིལ་འཁོར་ཆེན་པོ་ལྟ་བུ་སྤྲུལ་
ནས་བསྟན་ཏེ། ཟླ་བའི་དཀྱིལ་འཁོར་དང་ས་བོན་ཡིག་འབྲུ་ཧཱུཾ་གཉིས་སུ་མེད་་
པར་གྱུར་པ་དེ་ལས་སྟོན་པ་རྡོ་རྗེ་མི་བསྐྱོད་པའི་སྐུ་ཕྱག་རྒྱ་ཤེས་རབ་མ་ཡེ་ཤེས་ཀྱི་
ལྷ་མོ་མཱ་མ་ཀཱི་དང་གཉིས་སུ་མེད་པར་སྦྱོར་བས་བརྒྱན་པ་བྱུང་བའོ། །དེ་ལྟར་་
གསུམ་པ་ཨེ་མའོ་ཆོས་ཀྱི་དོན་བྱུང་བ་ཞེས་པའི་དོན་ནོ། །ཆོས་དོན་དག་པ་་་
བདག་མེད་པ་ཞེས་པ་ནི་མདུན་དུ་མོས་པ་སྟོན་པ་རྡོ་རྗེ་མི་བསྐྱོད་པས་གསང་་་་
སྔགས་ཀྱི་སྤྱོད་པ་སྤྱད་པར་བྱ་བའི་དོན། མ་དང་སྲིང་མོ་དང་། བུ་མོ་སྤྱད་་
44-1143