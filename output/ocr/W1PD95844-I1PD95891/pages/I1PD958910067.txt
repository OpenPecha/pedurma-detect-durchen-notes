३८
བསྟན་འགྱུར།། རྒྱུད། ༼ ༨༨
འོག་ཏུ་སྒྲུབ་པ་པོས་དེའི་སྟེང་དུ་བརྩོན་འགྲུས་ཆེན་པོའི་སེམས་བརྟན་པས་བསྐྱེད་
ནས་མོས་པའི་སྐྱིལ་མོས་འདུག་གོ། །དེའི་འོག་ཏུ་མདུན་དུ་སྨོས་པའི་ཆོ་ག་བཞིའི་
ཚུལ་གྱིས་དཔལ་རྡོ་རྗེ་སེམས་དཔའི་སྐུ་ཕྱག་རྒྱར་གྱུར་པར་བྱའོ། །དེ་ཉིད་ཀྱི་ཤེས་
རབ་མ་ཡེ་ཤེས་ཀྱི་ལྷ་མོ་དང་གཉིས་སུ་མེད་པར་འཁྱུད་པའི་སྦྱོར་བ་དང་ལྡན་པའོ། །
དེའི་སྐུ་ཕྱག་རྒྱའི་ཆ་ལུགས་ཕུན་སུམ་ཚོགས་པ་ཅི་ལྟར་མདུན་དུ་སྨོས་པའི་དེ་བཞིན
དུ་འདིར་བྱའོ། །དེ་ལྟ་བུའི་ངོ་བོ་དཔལ་རྡོ་རྗེ་སེམས་དཔའི་སྐུ་ཕྱག་རྒྱར་གྱུར་མ་
ཐག་ཏུ། དེ་དང་གཉིས་སུ་མེད་པའི་ང་རྒྱལ་དུ་བསྒོམ་པར་བྱའོ། །དེའི་དུས་་
སུ་ཞེ་སྡང་ཆེན་པོའི་ཁྲོ་བོར་གྱུར་པར་བརྟག་གོ། །དེ་ནི་ཞེ་སྡང་རྡོ་རྗེ་ཡིན་ནོ། །
གཞན་ཡང་ཞེ་སྡང་རྡོ་རྗེའི་དུས་འདིའི་ཆ་ལུགས་བསྟན་པར་བྱ་སྟེ།
སྐུ་མདོག་
སྤྲིན་ནག་པོ་ལྟ་བུ་མེ་ལོང་ལྟ་བུའི་ཡེ་ཤེས་ཀྱི་འབར་བ་ཆེན་པོའི་འོད་ཀྱིས་བསྐལ་
པའི་མེ་བཞིན་རབ་ཏུ་འབར་བ།
རལ་པ་གྱེན་དུ་བརྫེས་པ་སྦྲུལ་གྱིས་བཅིངས་
པའོ།༑ །དོན་དེས་གཏུམ་པོར་སྨོས་སོ། །གཞན་ཡང་སྐུ་ཆེ་བ་དང་། སྤྱན་
དམར་བ་དང་། སྨིན་མ་ཡང་དང་ཡང་བསྐྱོད་པར་མཛད་པའོ། །དོན་དེས་
རྣམ་པར་དགྲད་པར་སྨོས་སོ། །གཞན་ཡང་ཁྲོ་བོའི་རྒྱན་གྱིས་བརྒྱན་པ་དང་།
མཆེ་བའི་ཕྲེང་བ་དང་ལྡན་པ་དང་། ལྗགས་འདྲིལ་བ་དང་། ཁྲོས་ཏེ་ཕྱོགས་་
བཅུར་གཟིགས་པའོ། །བསྟན་པར་བྱ་སྟེ། གོང་དུ་སྨོས་པའི་ཆ་ལུགས་ཕུན་་་་
སུམ་ཚོགས་པའི་ངོ་བོའི་སྐུ་ཕྱག་རྒྱ་དེས་བདུད་དང་བགེགས་ཀྱི་ཚོགས་ཐམས་ཅད་
འཇིགས་པར་མཛད་པར་བསྟན་ཏོ། །མདོར་བསྡུ་བ་དེ་ལྟར་རྡོ་རྗེ་སེམས་དཔའ་
གཏུམ་པོ་ཆེ། རྣམ་པར་བགྲད་པ་འཇིགས་འཇིགས་ལྟའི་དོན་དུ་གསུངས་སོ། །
སྟ་རེ་ཐོ་བ་ཕྱག་ན་བསྣམས་ཞེས་པ་ནི། དཔལ་རྡོ་རྗེ་སེམས་དཔའི་དུས་ན་ཕྱག་་
གཡས་དང་པོ་ན་རྡོ་རྗེ་རྩེ་ལྔ་འཛིན་པ་དེ་ནི་རྡོ་རྗེའི་སྟ་རེར་གྱུར་པར་བརྟག་གོ། །
46-38