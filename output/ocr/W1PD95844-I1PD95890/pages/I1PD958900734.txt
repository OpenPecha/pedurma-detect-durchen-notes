རྒྱུད་ཀྱི་རྒྱལ་པོ་ཆེན་པོ་དཔལ་གསང་བ་འདུས་པའི་རྒྱ་ཆེར་འགྲེལ་པ།
འཁོར་དབུས་གནས་པར། །འཁོར་ལོའི་སྔགས་དོན་བསྒོམ་པར་བྱ་ཞེས་པ་ནི།
སྒྲུབ་པ་པོས་མདུན་དུ་སྨོས་པ་ཡེ་ཤེས་འཁོར་ལོ་ཅན་དུ་མིང་བཏགས་པ་རྣམ་པར་་
སྣང་མཛད་དང་གཉིས་སུ་མེད་པའི་ང་རྒྱལ་དུ་སྒོམ་པའི་ངོ་བོས་གདན་འཁོར་ལོའི་
དབུས་ན་གནས་པའི་དེའི་དུས་སུ་ཉིད་ཀྱི་གསང་བའི་ཐུགས་ཀ་ཡེ་ཤེས་སེམས་པའི་
གནས་སུ་སྔགས་ས་བོན་ཡིག་འབྲུ་ཨོཾ་བསམ་མོ། །དེ་ཁ་དོག་དཀར་པོ་ཆོས་ཀྱི་་་་
དབྱིངས་ཀྱི་ཡེ་ཤེས་ཀྱི་ངོ་བོར་གཟི་བརྗིད་ཀྱིས་འབར་ཞིང་འོད་དུ་ཞུ་ནས་ཡེ་ཤེས་་
ཀྱི་ཁུ་བའི་ངོ་བོར་གྱུར་རོ། །ས་བོན་དེ་ལས་གསལ་བའི་འཁོར་དུ་མིང་བཏགས་་
པ་ཟླ་བའི་དཀྱིལ་འཁོར་གྱི་ངོ་བོར་གྱུར་པར་བསམ་མོ། །དེའི་སྟེང་གི་དབུས་སུ་་
སྔགས་ས་བོན་ཡིག་འབྲུ་ཧཱུཾ་བསམ་མོ། །དེ་ཁ་དོག་སྔོན་པོ་མེ་ལོང་ལྟ་བུའི་ཡེ་ཤེས་
ཀྱི་ངོ་བོ་གཟི་བརྗིད་ཀྱིས་འབར་ཞིང་འོད་དུ་ཞུ་ནས་ཡེ་ཤེས་ཀྱི་ཁུ་བའི་ངོ་བོར་གྱུར་
རོ༑ །ཡེ་ཤེས་ཀྱི་ས་བོན་དེ་ལས་མི་སྐྱོད་པའི་སྐུ་ཕྱག་རྒྱར་བསྐྱེད་པར་བྱའོ། །
དེ་ཉིད་ཀྱི་ཤེས་རབ་མ་ཡེ་ཤེས་ཀྱི་ལྷ་མོ་དང་གཉིས་སུ་མེད་པར་འཁྱུད་པའི་སྦྱོར་བ་
དང་ལྡན་པའོ། །དེའི་ཆ་ལུགས་ཕུན་སུམ་ཚོགས་པ་ཐམས་ཅད་ནི་མདུན་དུ་ཅི་་་
ལྟར་སྨོས་དེ་བཞིན་དུ་འདིར་སྦྱོར་རོ། །དེ་ལྟ་བུའི་ངོ་བོ་རྡོ་རྗེ་མི་བསྐྱོད་པའི་སྐུ་་
ཕྱག་རྒྱར་གྱུར་མ་ཐག་ཏུ་རྣམ་པར་སྣང་མཛད་ཀྱི་མདུན་དུ་འཁོར་ལོའི་རྩིབས་ཀྱི་་་
དབུས་སུ་པདྨའི་དཀྱིལ་མོ་ཚུལ་དུ་གནས་པར་བསམ་མོ། །དེའི་འོག་ཏུ་ཟླ་བའི་་་
དཀྱིལ་འཁོར་གྱི་སྟེང་གི་དབུས་གནས་སུ་སྔགས་ས་བོན་ཡིག་འབྲུ་སྭ་བསམ་མོ། །
དེ་ཁ་དོག་སེར་པོ་མཉམ་པ་ཉིད་ཀྱི་ཡེ་ཤེས་ཀྱི་ངོ་བོ་གཟི་བརྗིད་ཀྱིས་འབར་ཞིང་་་་
འོད་དུ་ཞུ་ནས་ཡེ་ཤེས་ཀྱི་ཁུ་བའི་ངོ་བོར་གྱུར་རོ། །ཡེ་ཤེས་ཀྱི་ས་བོན་དེ་ལས་་་་
རིན་ཆེན་འབྱུང་ལྡན་གྱི་སྐུ་ཕྱག་རྒྱ་བསྐྱེད་པར་བྱའོ། །དེ་ཉིད་ཀྱི་ཤེས་རབ་མ་ཡེ་
ཤེས་ཀྱི་ལྷ་མོ་དང་གཉིས་སུ་མེད་པར་འཁྱུད་པའི་སྦྱོར་བ་དང་ལྡན་པ་ཡིན་ནོ། །
45-711