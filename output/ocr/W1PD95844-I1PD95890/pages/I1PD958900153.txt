१३२
བསྟན་འགྱུར། རྒྱུད།
TG
གསུངས་སོ། །བཅོམ་ལྡན་འདས་ཞེས་བྱ་བ་ནི། སྟོན་པ་ཉིད་ལ་བྱ་སྟེ། དེའི་་
དོན་ནི་མདུན་དུ་བཤད་པ་བཞིན་འདིར་སྦྱར་རོ། །དམ་ཚིག་ཆེན་པོའི་རྡོ་རྗེ་ཞེས་
པ་ནི། བླ་ན་མེད་པའི་འདོད་ཆགས་སེམས་ཅན་ཐམས་ཅད་ཀྱི་དོན་བྱ་བའི་ཕྱིར་
ཐུགས་རྗེ་ཆེན་པོའི་ཐུགས་བསྐྱེད་པ་དེ་དམ་ཚིག་ཆེན་པོར་སྨོས་སོ།། །།
རྡོ་རྗེ་ནི་མེ་ལོང་ལྟ་བུའི་ཡེ་ཤེས་དེ་དོན་དམ་པ།
ནམ་མཁའ་ལྟ་བུ་མ་སྐྱེས་
པ་སྟོང་པ་ཀུན་ལ་ཁྱབ་ནས་གནས་པ་སྟེ། དེ་ལྟར་བྱེ་བྲག་གཉིས་ཀྱིས་སྟོན་པ་མི་
བསྐྱོད་པ་རྡོ་རྗེ་འཛིན་གྱི་སྐུ་ཕྱག་རྒྱ་ལ། དམ་ཚིག་ཆེན་པོ་རྡོ་རྗེ་མཚན་རྟགས་པ་
ཡིན་ནོ། །དེ་ཁོ་ན་ཉིད་མངོན་པར་བྱང་ཆུབ་པ་ཞེས་པ་ནི། དེ་ཁོ་ན་ཉིད་སོ་་
སོར་རྟོག་པའི་ཡེ་ཤེས་དེ་ནི་སྣང་བ་མཐའ་ཡས་ཀྱི་བླ་ན་•མེད་པའི་འདོད་ཆགས་ཀྱི་
ངོ་བོ་དེ་ལས་བྱུང་བ་སྟོན་པ་མི་བསྐྱོད་པ་རྡོ་རྗེ་འཛིན་གྱི་ཐབས་དང་། ཤེས་རབ་
ཀྱི་•རོལ་པ་བྱ་བའི་ཕྱིར། ཐུགས་དགྱེས་པ་དེ་ཁོ་ན་ཉིད་ཀྱི་དོན་དུ་གསུངས་སོ།།
མངོན་པར་བྱང་ཆུབ་པ་ནི་སྟོན་པ་མི་བསྐྱོད་པ་རྡོ་རྗེ་འཛིན་གྱིས་ཐབས་དང་།
ཤེས་རབ་ཀྱི་རོལ་པ་བྱེད་པའི་དུས་བདེ་བར་བྱེད་པ་ཉིད་ཀྱི་ཤེས་རབ་མ་ཡེ་ཤེས་ཀྱི་
ལྷ་མོ་མཱ་མ་ཀཱི་ཡིན་པར་བསྟན་ཏོ། །དེ་ལྟར་དེ་ཁོ་ན་ཉིད་མངོན་པར་བྱང་ཆུབ་་
པའི་དོན་དུ་གསུངས་སོ། །སྐུ་དང་གསུང་དང་ཐུགས་ཞེས་པ་ནི། སྟོན་པ་མི་་
བསྐྱོད་པ་རྡོ་རྗེ་འཛིན་གྱི་སྐུ་ཕྱག་རྒྱ་རྣམ་པར་སྣང་མཛད་ལ་སོགས་པ་དེ་བཞིན་་་་་
གཤེགས་པ་རྣམ་པ་ལྔའི་རིགས་ཀྱི་བྱེ་བྲག་གྲངས་མེད་པའི་སྐུ་དང་། གསུང་དང་།
ཐུགས་གསུམ་དོན་དམ་པར་མི་ཕྱེད་པའི་ངོ་བོ་དེ་དང་གཉིས་སུ་མེད་པའི་གཟུགས་
སུ་སྨོས་སོ། །གསང་བ་ཞེས་པ། བྱེ་བྲག་རྣམ་པ་གཉིས་སུ་བསྟན་པར་བྱ་སྟེ།
དོན་དམ་པའི་བྱེ་བྲག་དང་། ཡེ་ཤེས་ཀྱི་ཕྱག་རྒྱའི་བྱེ་བྲག་གོ། །དོན་དམ་པའི་
བྱེ་བྲག་ནི། དོན་དམ་པའི་བྱང་ཆུབ་སེམས། དེ་བཞིན་གཤེགས་པ་ཐམས་་་་་
45-132